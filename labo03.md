Mars is vanaf de zon geteld de vierde planeet van ons zonnestelsel, om de zon draaiend in een baan tussen die van de Aarde en die van Jupiter. 
De planeet is kleiner dan de Aarde en met een (maximale) magnitude van -2,9 minder helder dan Venus en meestal minder helder dan Jupiter. 
Mars wordt wel de rode planeet genoemd maar is in werkelijkheid eerder okerkleurig. 
De planeet is vernoemd naar de Romeinse god van de oorlog. 
Mars is gemakkelijk met het blote oog te bespeuren, vooral in de maanden rond een oppositie. 
's Nachts is Mars dan te zien als een heldere roodachtige "ster" die evenwel door haar relatieve nabijheid geen puntbron is maar een schijfje. 
Daarom flonkert Mars niet zoals bv. de verre rode reuzenster Aldebaran.